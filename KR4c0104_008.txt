# -*- mode: mandoku-view; -*-
#+TITLE: 玄英集
#+DATE: 2015-08-24 23:49:31.596837
#+PROPERTY: ID KR4c0104
#+PROPERTY: BASEEDITION WYG    
#+PROPERTY: JUAN 卷八
<pb:KR4c0104_WYG_008-1a>¶
欽定四庫全書¶
　𤣥英集巻八　　　　　　　唐　方干　撰¶
　　七言排律¶
　　　題懸溜巖隠者居¶
世人如要問生涯滿架堆床是五車谷鳥暮蟬聲四散¶
脩篁灌木勢交加蒲葵細織團圓扇薤葉平鋪合遝花¶
却用水荷包綠李兼將寒井浸甘瓜慣緣險峭收松粉¶
常趂芳鮮掇茗芽池上樹隂隨浪動窓前月影被巢遮¶
<pb:KR4c0104_WYG_008-1b>¶
坐雲獨釣盃盤濕穿竹微吟路徑斜見說公卿訪遺逸¶
逢迎亦是戴烏紗¶
　　　叙龍瑞觀勝異寄于尊師¶
混元融結致功難山下平湖湖上山萬頃涵虚寒瀲灩¶
千尋聳翠秀㠝岏芰荷香入琴棋處雷雨聲離棟牖間¶
但有五雲依鶴嶺曾無陸路向人寰夜溪漱玉常堪聽¶
仙樹垂珠可要攀若棄榮名便居此自然浮濁不相闗¶
　　　侯郎中新置西湖¶
<pb:KR4c0104_WYG_008-2a>¶
逺近利民因智力周迴潤物象心源菰蒲縱感生成惠¶
鱣鮪那知廣大恩㶑灩清暉吞半郭縈紆别派入遥村¶
沙泉遶石通山脈岸木粘萍是浪痕已見澄來連鏡底¶
兼知極處浸雲根波濤不起時方泰舟檝徐行日易昏¶
煙霧未應藏島嶼鳬鷖亦解避旌旛雖云桃葉歌還醉¶
却被荷花笑不言孤鶴必應思鳯沼凡魚豈合在龍門¶
能將盛事添元化一夕機謨萬古存¶
　　　許員外新陽别墅¶
<pb:KR4c0104_WYG_008-2b>¶
蘭汀橘島映亭臺不是經心即手栽滿閣白雲隨雨去¶
一池寒月逐潮來小松岀屋和巢長新徑通村避筍開¶
柳絮風前欹枕卧荷花香裏釣魚回園中認葉分靈草¶
簷下攀枝落野梅莫恣髙情求逸思須防明詔用長才¶
若因螢火終殘巻便把漁歌送幾杯多謝郢中賢太守¶
常時談笑許趨陪¶
　　　李侍御上虞别業¶
滿目亭臺嘉木繁燕蟬吟語不為喧晝潮勢急吞諸島¶
<pb:KR4c0104_WYG_008-3a>¶
暑雨聲回露半村直為援毫方掩巻常因按曲便開樽¶
若將明月為儔侣應把清風遺子孫綉羽驚弓離果上¶
紅鱗見餌出蒲根尋君未要先敲竹直棹漁舟入大門¶
　　　贈趙崇侍御¶
貴逹合逢明聖日風流又及少年時才因出衆人皆嫉¶
勢欲摩霄自不知正直早年聞苦節從容此日見清規¶
却教鸚鵡呼桃葉便遣嬋娟唱竹枝閒話篇章停燭久¶
醉迷歌舞出花遲雲鴻别有徊翔便應笑啁啾燕雀卑¶
<pb:KR4c0104_WYG_008-3b>¶
　　七言絶句¶
　　　與徐温話别¶
去去何時却見君悠悠煙水似天津明年今夜有明月¶
不是今年㸔月人¶
　　　出東陽道中作¶
馬首寒山黛色濃一重山盡一重重醉醒已在他人界¶
猶憶東陽昨夜鐘¶
　　　寄謝麟¶
<pb:KR4c0104_WYG_008-4a>¶
越國雲溪秀發時蔣京詞賦謝麟詩後來若要知優劣¶
學圃無過老圃知¶
　　　與長洲陳子美長官¶
枕上愁多百緒牽常時睡覺在溪前人間盡是交親力¶
莫道升沉總信天¶
　　　新安殷明府家樂方響¶
葛溪鐵片棃園調耳底丁東十六聲彭澤主人憐妙樂¶
玉盃春煖許同傾¶
<pb:KR4c0104_WYG_008-4b>¶
　　　别殷明府¶
許教門館久踟蹰仲叔懐恩對玉壺唯有離心欲銷客¶
空垂雙淚不成珠¶
　　　送水墨項處士歸天台¶
仙嶠倍分元化功揉藍翠色一重重還家莫更尋山水¶
自有雲山在筆鋒¶
　　　贈㑹稽楊長官¶
直鈎終日竟無魚鐘皷聲中與世疎若向湖邊訪幽拙¶
<pb:KR4c0104_WYG_008-5a>¶
蕭條四壁是閒居¶
　　　贈申長官¶
言下隨機見物情㸔㸔獄路草還生旅人莫恠無魚食¶
直為寒江水至清¶
　　　將歸湖上留别陳宰¶
歸去春山逗曉晴縈迴樹石罅中行明時不是無知巳¶
自憶湖邊釣與耕¶
　　　貽亮上人¶
<pb:KR4c0104_WYG_008-5b>¶
秋水一泓常見底澗松千尺不生枝人間學佛知多少¶
净盡心花只有師¶
　　　貽曦上人¶
四十年來多少人一分零落九分塵與歸猶得重相見¶
亦是枮枝勉强春¶
　　　書原上鮑處士屋壁¶
水閣坐㸔千萬里青蕪蓋地接天津禰衡莫愛山中靜¶
遶舍山多却礙人¶
<pb:KR4c0104_WYG_008-6a>¶
　　　經曠禪師舊院¶
谷鳥散啼如有恨庭花含笑似無情更名變貌難休息¶
去去來來第幾生¶
　　　江南聞新曲¶
席上新聲花下杯一聲聲被拍聲催樂工不識長安道¶
盡是書中寄曲來¶
　　　經故侯郎中舊居¶
一朝寂寂與㝠㝠壟樹未長墳草青髙節雄才向何處¶
<pb:KR4c0104_WYG_008-6b>¶
夜闌空鎻滿池星¶
　　　越中逢孫百篇¶
上才乘醉到山隂日日成篇字字金鏡水周迴千萬頃¶
波瀾倒㵼入君心¶
　　　題寳林寺禪者壁(山名飛/來峯)¶
邃巖喬木夏藏寒床下雲溪枕上㸔臺殿漸多山更重¶
却令飛去即應難¶
　　　過李羣玉故居¶
<pb:KR4c0104_WYG_008-7a>¶
許直上書難遇主銜寃下世未成翁琴樽劍鶴誰將去¶
唯鎻山齋一樹風¶
　　　題玉笥山强處士¶
酒裏藏身巖裏居删繁自是一家書世人呼爾為漁叟¶
爾學釣璜非釣魚¶
　　　君不來¶
逺路東西欲問誰寒來無處寄寒衣去時初種庭前樹¶
樹已勝巢人未歸¶
<pb:KR4c0104_WYG_008-7b>¶
　　　酬孫發¶
錦價轉髙花更巧能將舊手弄新梭從來一字無褒貶¶
二十八言猶太多¶
　　　送僧南遊¶
三秋萬里五溪行風裏孤雲不計程若念猩猩解言語¶
放生先合放猩猩¶
　　　惜花¶
可憐妍豔正當時剛被狂風一夜吹今日流鶯來舊處¶
<pb:KR4c0104_WYG_008-8a>¶
百般言語殢空枝¶
　　　送鄉中故人¶
少小與君情不疎聽君細話勝家書如今若向鄉中去¶
道我垂鈎不釣魚¶
　　　思江南¶
昨日草枮今日青羇人又動望鄉情夜來有夢登歸路¶
不到桐廬已及明¶
　　　别孫蜀¶
<pb:KR4c0104_WYG_008-8b>¶
吳越思君意易傷别君添我鬂邊霜由來浙水偏堪恨¶
截斷千山作兩鄉¶
　　　贈江上老人¶
潭底錦鱗多識釣未投香餌即先知欲教魚目無分别¶
須學揉藍染釣絲¶
　　　贈東溪貧道¶
非唯劍鶴獨難留觸事皆聞被債收賴是豪家念寒餒¶
却還魚島與魚舟¶
<pb:KR4c0104_WYG_008-9a>¶
　　　詠花¶
狂心醉眼共徘徊一半先開笑未開此日不能偷折去¶
胡蜂直恐趂人來¶
　　　路入金州江中作¶
棹尋椒岸縈迴去數里時逢一兩家知是從來貢金處¶
江邊收取亦披沙¶
　　　夜㑹鄭氏昆季林亭¶
捲簾圓月照方塘坐久樽空竹有霜白犬吠風驚雁起¶
<pb:KR4c0104_WYG_008-9b>¶
猶能一一旋成行¶
　　　題黄山人庭前孤桂¶
映窓孤桂非手植子向月中聞落時仙客此時頭不白¶
㸔來㸔去有枯枝¶
　　　題嚴子陵祠二首¶
物色旁求至漢庭一宵同寢見交情先生不入雲臺像¶
贏得桐江萬古名¶
蒼翠雲峯開俗眼澄泓烟水浸塵心惟將道業為芳餌¶
<pb:KR4c0104_WYG_008-10a>¶
釣得髙名直到今¶
　　　東陽道中作¶
百花香氣傍行人花底垂鞭日易曛野火不知寒食節¶
穿林轉壑自燒雲¶
　¶
　¶
　¶
　¶
<pb:KR4c0104_WYG_008-10b>¶
　¶
　¶
　¶
　¶
　¶
　¶
　¶
　𤣥英集巻八¶
