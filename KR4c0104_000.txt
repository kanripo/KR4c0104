# -*- mode: mandoku-view; -*-
#+TITLE: 玄英集
#+DATE: 2015-08-24 23:49:31.452213
#+PROPERTY: ID KR4c0104
#+PROPERTY: BASEEDITION WYG    
#+PROPERTY: JUAN 提要
<pb:KR4c0104_WYG_000-1a>¶
欽定四庫全書　　　　　集部二¶
　𤣥英集　　　　　　　　别集類一(唐/)¶
　　提要¶
　　　　(臣/)等謹案𤣥英集八巻唐方干撰干字雄飛新¶
　　　　定人章八元之外孫干以詩名於江南咸通¶
　　　　中一舉不第遂遯跡㑹稽殁後宰相張文蔚¶
　　　　請追賜名儒淪落者及第凡十五人而干與¶
　　　　焉後進私謚曰𤣥英先生因以名集其見於¶
<pb:KR4c0104_WYG_000-1b>¶
　　　　新唐書志者十巻乾寜丙辰中書舎人祁縣¶
　　　　王贊序之而樂安孫郃為之傳何光遠鑑戒¶
　　　　錄稱干為詩鍊句字字無失詠繫風雅體絶¶
　　　　物理郃傳亦稱其髙堅峻㧞蓋其氣格清迥¶
　　　　意度閒遠於晩唐纎靡俚俗之中獨能自振¶
　　　　故一時詩家推為職志然其七言淺弱較遜¶
　　　　五言郝氏林亭而外佳句無多則又風㑹有¶
　　　　以限之也贊序稱干甥楊弇洎門僧居遠收¶
<pb:KR4c0104_WYG_000-2a>¶
　　　　綴遺詩三百七十餘篇析為十巻此本為明¶
　　　　嘉靖丁酉其裔孫廷璽重刋者祗分八巻詩¶
　　　　三百七篇巻目俱非其舊近時洞庭席氏百¶
　　　　家唐詩本從宋刻錄出者仍作十巻而詩亦¶
　　　　止三百十六篇全唐詩本乃增多詩至三百¶
　　　　四十七篇然與贊序原數終不相合盖流傳¶
　　　　既乆已有所脱闕矣乾隆四十三年六月恭¶
　　　　校上¶
<pb:KR4c0104_WYG_000-2b>¶
　　　　　　　總纂官(臣/)紀昀(臣/)陸錫熊(臣/)孫士毅¶
　　　　　　　　　總　校　官　(臣/)陸　費　墀¶
#+PROPERTY: JUAN 原序
<pb:KR4c0104_WYG_000-3a>¶
𤣥英集原序¶
風雅不主於今之詩而其流涉賦今之詩盖起於漢魏¶
南齊五代文愈萎詩愈麗陳隋之際其君自好之而浮¶
靡惉懘流於滛樂故曰音能亡國信哉唐興其音復振¶
陳子昻始以骨氣為主而寖拘四聲五七字律建中之¶
後其詩益善錢起為最杜甫雄鳴於至徳大厯間而詩¶
人或不尚之嗚呼子美之詩可謂無聲無臭者矣吳越¶
故多詩末有新定方干擅名於杭越流聲於京洛夫干¶
<pb:KR4c0104_WYG_000-3b>¶
之為詩鋟肌滌骨氷瑩霞絢嘉肴自將不吮餘雋麗不¶
葩紛苦不棘癯當其得志倐與神㑹詞若未至意已獨¶
徃余為兒時得生詩數十篇心獨好之生時尚存地逺¶
莫克相見其後生名愈籍為詩者多能諷之而生歿矣¶
今年遇樂安孫郃於荆早與生善出時所作𤣥英先生¶
傳且曰與其甥楊弇洎門僧居逺收綴其遺詩三百七¶
十餘篇析為十巻欲予為之序冀偕之不朽先是丹陽¶
有南陽張祜差前於生其詩放言横肆皆吳越之遺逸¶
<pb:KR4c0104_WYG_000-4a>¶
予嘗較之張祜升杜甫之堂方干入錢起之室矣干之¶
出入行事郃之傳實備之不復互出直嘉郃能懐人之¶
遇成人之不泯而又愛我之厚故序詩之廢興題於干¶
集之首乾寧丙辰月日序¶
